---
tittel: Jobbtur til Würzburg
beskrivelse: Würzburg
tags: reise
date: 2022-09-17
layout: layouts/post.njk
---
Dette ble en høst med mye reising på jobb. Den 11. september
kjørte famliien meg til Værnes, og jeg hoppet på flyet til 
Frankfurt. Derfra gikk ferden med tog til Würzburg, en by i 
Tyskland som er litt mindre enn Trondheim. 

Hensikten med turen var jobb - å hjelpe en industrikunde med 
diverse relatert til cybersikkerhet. De første ukedagene ble
(som vanlig på jobbturer) dermed brukt til å jobbe, og jeg 
befant meg da enten på dette industristedet, på hotellet, 
eller på vei imellom disse i en taxi. Riktignok var det ganske
mange kolleger her første dag, og vi fikk en fin sosial tur ut 
med meksikansk mat og cocktails. Jeg har også hatt gleden av 
å bli kjent med en kollega fra England, 
som er på samme jobb her. Vi har dermed hatt god tid til å spise
på diverse etablissementer rundt her og innta litt tysk øl. 

<figure class="image is-2by1">
    <img src="/img/keiler.jpg" alt="øletikett" title="Villsvin på fest">
</figure>
<p class="has-text-centered">
"Prost!", sa villsvinet og løftet glasset til en skummende 
skål!
</p>

Würzburg har denne helga en byfest - for å feire at byen er åpen
igjen etter COVID. Dette innebærer konserter og mye folk i byen. 
Jeg fikk med meg min britiske kollega her til å drikke litt 
villsvinøl (vanlig pils med fin flaske), og smake på delikatessen
"Weisswurst" - som han betegnet som "questionable". Litt usikker 
på om briter har noen rett til å være skeptisk til utenlandsk 
mat, det britiske kjøkkens ikke fullt så eminente rykte tatt i 
betraktning?

# Helg!
Siden oppdraget tar litt tid å løse er jeg fortsatt i Würzburg i
helga, og har hatt tid til å se meg litt om. Dette er en by med 
mye fint å se - og mye gammelt. Det er ganske uvanlig i
Tyskland, siden det meste ble bombet på slutten av andre 
verdenskrig. 

Jeg startet lørdagen med å rusle gjennom byens 
[Ringpark](https://www.wuerzburg.de/themen/umwelt-klima/stadtnatur/ringpark/417149.Ringpark.html).
Dette er en park rundt utkanten av bykjernen som strekker 
seg i en lengde av ca 3,5 km. Det er en flott park 
som ble utformet og laget på slutten av 1800-tallet.
Den inneholder mange forskjellige typer planter og trær, 
mange av disse er hentet fra Asia og Nord-Amerika da 
parken ble anlagt. Disse står fortsatt og er dermed 
ganske gamle!

<figure class="image is-3by2">
    <img src="/img/ringpark.jpg" alt="idyll i parken" title="Vannvei med koier">
</figure>

<p class="has-text-centered">Midt i parken er det støpt ned en 
fiskedam hvor det svømmer røde koier.</p>

Etter å ha gått gjennom parken, spiste jeg en god lunsj på 
[Uni Café](https://unicafe-wuerzburg.de/). Utmerket kaffe og 
god bagel - en fin avveksling fra sandwich-pakker og 
lunken pizza på jobb denne uka!

I byen er det som nevnt byfest denne helga - med konserter både
på dagtid og utover kvelden. Mye folk i byen på dagen også!

<figure class="image is-square">
    <img src="/img/byfest.jpg" alt="Byfest" title="Byfest">
</figure>

<p class="has-text-centered">
Mye folk i byen denne helga - konserter og lokal vin på programmet!
</p>

# Slottsbesøk
Midt i Würzburg ligger "Die Residenz" - et barokkslott som ble 
bygd som residens for "fyrste-biskopene" i Würzburg. 
Byggeperioden varte bare fra 1720-1744 og slottet har dermed 
en arkitektonisk relativt enhentlig stil.

Det var her biskoper som også regjerte over landområdene frem 
til sekulariseringen i 1814. Slottet ble ødelagt under 
et bombeangrepi 1945, men ble etterpå gjenoppbygd. 

<figure class="image">
    <img src="/img/residenz.jpg" alt="Et slott." title="Die Residenz">
</figure>
<p class="has-text-centered">
Die Residenz og deler av slottshagen. Vel verdt en spasertur!
</p>

Det er i dag museum, og brukes også av universitetet i Würzburg. 
Bygningen har stått på UNESCOs verdensarvliste siden 1981, og 
har også en stor slottshage. Slottshagen er fortsatt utformet 
som en barokkhage, og har mange fine utsmykninger og statuer. 

<div class="columns">
    <div class="column">
        <figure class="image">
            <img src="/img/hundestatue_small.jpg" alt="Statue av gutt med hund" title="Flink bisk!" width="200px" height="600px" class="has-ratio">
        </figure>
        <p class="has-text-centered">Koselig med hund i parken - også som statue.</p>
    </div>
    <div class="column">
        <figure class="image">
            <img src="/img/slottshagetre.jpg" alt="Figurklipt tre" title="Ordnede forhold!">
        </figure>
        <p class="has-text-centered">Ingen barokkhage uten figurklipte trær og busker!</p>
    </div>
</div>

I det hele er Würzburg en flott by med mye fint å se. Det eneste 
som trekker litt ned på turistopplevelsen er biltrafikken. 
I praksis er det ikke en el-bil å se, og det tillates biltrafikk 
stort sett overalt. Det er dermed en del eksos og støy her - noe 
vi faktisk er blitt ganske skjermet mot i norske byer! De har til
og med gjort gårdsplassen foran det store barokkslottet til en
stor parkeringsplass, noe som virker ganske absurd. 
 